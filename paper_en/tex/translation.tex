\chapter{Postup překladu}

Vstupní zdrojový kód je nejprve přečten parserem s-výrazů do obecné struktury,
ze které je poté dekódován syntaktický strom pro Spiral. Následně jsou všechny
moduly a hlavní program společně přeloženy do \emph{continuation-passing style}
v~jazyku Spine, který slouží jako první přechodný jazyk. Z~jazyka Spine je pak
celý program přeložen do imperativního jazyka Grit, na kterém proběhne
optimalizace.  Z~jazyka Grit je pak již vygenerován assembler, čímž postup
překladu končí. 

\section{S-výrazy}

Parsování s-výrazů provádí jednoduchý ručně psaný parser. Výsledná datová
struktura je poté dále zpracovávána. Rovněž je možné tuto datovou strukturu
zpětně zapsat do textové formy (\emph{pretty-print}). Kromě jazyka Spiral je
v~s-výrazech možno zapsat i přechodné jazyky Spine a Grit, což je využito pro
testování, a to na čtení i výpis programů.

\section{Spiral}

Syntaktický strom jazyka Spiral je dekódován z~načteného s-výrazu, což je
jednoduchý, leč nezáživný proces. Zde jsou odhaleny a oznámeny syntaktické
chyby, které se v~programu nacházejí. Po přečtení následuje průchod stromem
s~cílem odhalit všechny importované moduly, které jsou posléze rovněž načteny a
zpracovány. Moduly se posléze topologicky seřadí podle vzájemné závislosti, aby
mohly být zpracovány. Pokud žádné takové seřazení neexistuje, tedy pokud graf
závislosti není acyklický, překlad skončí s~chybou.

\section{Spine}

Prvním přechodným jazykem je Spine. Tento jazyk je silně inspirován jazykem
$\lambda^U_\text{CPS}$ \cite{kennedy2007compiling} a je založen na
$\lambda$-kalkulu a \emph{continuation-passing style}.

\emph{Continuation} je speciální $\lambda$-funkce, která je lokální pro danou
funkci a nikdy nevrátí hodnotu, volání \emph{continuation} tedy modeluje skok na
\emph{basic block}, se kterým bychom se mohli setkat v~imperativním jazyce nebo
SSA formě (\emph{single static assignment}). Při volání funkce je kromě funkce
samotné a jejích argumentů třeba specifikovat i \emph{continuation}, které bude
výsledek volání funkce předán. Návrat z~funkce má podobu skoku do její návratové
\emph{continuation}.

\begin{gram}
<program>   = (program <cont-name> <term>)
<term>      = (letcont <cont-def>... <term>)
            | (letfun <fun-def>... <term>)
            | (letobj <obj-def> <term>)
            | (call <val> <cont-name> <val>...)
            | (extern-call <extern-name> <cont-name> <val>...)
            | (cont <cont-name> <val>...)
            | (branch <boolval> <cont-name> <cont-name>)
<fun-def>   = (<var> <cont-name> (<var>...) (<var>...) <term>)
<cont-def>  = (<cont-name> (<var>...) <term>)
<obj-def>   = (string <var> <string-literal>)
            | (double <var> <double-literal>)
<val>       = <var> | <int-literal> | (true) | (false)
<boolval>   = (is-true <val>) | (is-false <val>)
\end{gram}


Program je definován jako jeden velký výraz (\emph{term}) a ukončovací
\emph{continuation}, po jejímž zavolání program skončí.

\begin{description}
\item[\texttt{(cont <cont-name> <arg>...)}] skočí do zadané \emph{continuation}
  a předá jí určené argumenty (počet argumentů musí odpovídat její definici).

\item[\texttt{(branch <boolval> <then-name> <else-name>)}] vyhodnotí
  pravdivostní výrok \texttt{<boolval>} a podle toho skočí na jednu z~uvedených
  \emph{continuations} (které nesmí očekávat argumenty).

\item[\texttt{(call <fun-val> <return-cont> <arg>...)}] zavolá danou funkci se
  zadanými argumenty a poté skočí do \texttt{<return-cont>}, které předá
  návratovou hodnotu. Pokud je \texttt{<return-cont>} návratovou
  \emph{continuation} volající funkce, je toto volání koncové.

\item[\texttt{(extern-call <extern-name> <return-cont> <arg>...)}] zavolá
  externí funkci danou svým jménem a s~jejím výsledkem skočí do
  \texttt{<return-cont>}. Toto voláni nikdy není koncové.

\item[\texttt{(letcont (<cont-name> (<arg>...) <body>)... <term>)}] definuje
  \emph{continuations}, které budou viditelné ve vnořeném výrazu. Každá může
  přijímat libovolný počet argumentů (\texttt{(<arg>...)}). Tyto
  \emph{continuations} mohou být vzájemně rekurzivní, takže je možno
  implementovat cykly.

\item[\texttt{(letfun (<fun> <ret-cont> (<capture>...) (<arg>...) <body>)...
  <term>)}] definuje funkce, které je možno použít ve vnořeném výrazu. Uvnitř
  těla funkci (\texttt{<body>}) není možné použít \emph{continuation}
  z~aktuálního kontextu a veškeré zachycené (\emph{captured}) proměnné musí být
  specifikovány v~definici funkce (\texttt{(<captured>..)}). Návrat z~funkce
  bude proveden jako skok do \emph{continuation} \texttt{<ret-cont>}.

\item[\texttt{(letobj <obj-def> <term>)}] definuje objekt (řetězec nebo
  reálné číslo).
\end{description}

Všechny hodnoty (\texttt{<val>}) jsou atomické (jednoduché proměnné nebo
konstanty), takže jejich vyhodnocení nestojí žádné výpočetní úsilí a je možno je
libovolně kopírovat.

\subsection{Překlad z~jazyka Spiral}

Při překladu výrazu z~jazyka Spiral do Spine je třeba převést program
z~\emph{direct style} do \emph{continuation-passing style}. Základem překladu
jsou dvě funkce, \texttt{translate-expr(spiral-expr) -> (onion, spine-val)} a
\texttt{translate-expr-tail(spiral-expr, spine-cont-name) -> spine-term}.

Funkce \texttt{translate-expr} přeloží předaný výraz ve Spiral tak, že vrátí
"cibuli"\footnote{Na obranu komunity počítačových vědců je třeba dodat, že
tento název vymyslel autor sám.} (\emph{onion}) a hodnotu. "Slupka cibule" je
tvořena výrazy \texttt{letcont}, \texttt{letfun} a \texttt{letobj}. Uvnitř této
slupky je výsledek výrazu reprezentován danou hodnotou.

Druhá funkce \texttt{translate-expr-tail} pak přeloží výraz do podoby výrazu ve
Spine, který s~výslednou hodnotou skočí do předané \emph{continuation}. Tímto
způsobem jsou přeložena například koncová volání (\emph{tail-calls}).

Pro ilustraci si ukážeme příklad, jak je přeložena tato funkce ve Spiral:

\begin{spiral}
(fun big-enough? (x)
  (if (< x 0)
    (println "small")
    (println "ok")))
\end{spiral}

Nejprve vygenerujeme jméno návratové \emph{continuation} pro funkci
\texttt{big-enough?}, například \texttt{r}. Tělo funkce musí být přeloženo tak,
aby volání v~koncových pozicích byla koncová, tedy aby vracela do \texttt{r}.
Proto na výraz \texttt{(if (< x 0) (println "small") (println "ok"))} použijeme
\texttt{translate-expr-tail} s~\texttt{r}.

Při vyhodnocení výrazu \texttt{if} musíme nejprve vyhodnotit podmínku \texttt{(<
x 0)}. Tu přeložíme pomocí \texttt{translate-expr}, čímž dostaneme "cibuli"
\texttt{(letcont (lt-ret (lt-result) ?) (call < lt-ret x 0))}. Otazník označuje
místo, kde obdržíme výsledek v~proměnné \texttt{lt-result} ("díru").

Obě alternativy v~příkazu \texttt{if} přeložíme opět pomocí
\texttt{translate-expr-tail} s~\emph{continuation} \texttt{r}, abychom zachovali
koncová volání. Obdržíme Spine výrazy \texttt{(letobj (string s1 "small") (call
println r s1))} a \texttt{(letobj (string s2 "ok") (call println r s2))}.

Samotné větvení provedeme výrazem \texttt{branch}, na to ale potřebujeme
\emph{continuation}, do které můžeme skočit. Ty si proto vytvoříme (nazveme je 
\texttt{on-true} a \texttt{on-false}) a vložíme do nich přeložené výrazy z~obou
větví zdrojového výrazu \texttt{if}. Výsledek pak vypadá takto:

\begin{spine}
(letcont (lt-ret (lt-result)
            (letcont (on-true ()
                        (letobj (string s1 "small") (call println r s1)))
                     (on-false ()
                        (letobj (string s2 "ok") (call println r s2)))
              (branch (is-true lt-result) on-true on-false)))
  (call < lt-ret x 0))
\end{spine}

Je vidět, že pořadí vyhodnocování a přenos informací z~původního programu je
nyní explicitně vyjádřeno. Nejprve se zavolá funkce \texttt{<} s~argumenty
\texttt{x} a \texttt{0}. Ta svůj výsledek předá v~proměnné \texttt{lt-result} do
\texttt{lt-ret}. Ta následně tuto proměnnou prozkoumá, a pokud je její hodnota
pravdivá, skočí do \texttt{on-true}, jinak do \texttt{on-false}.
V~\texttt{on-true} a \texttt{on-false} pak definujeme patřičný řetězec a
následně zavoláme funkci \texttt{println}, které tento řetězec předáme. Funkce
\texttt{println} vrátí svůj výsledek do \texttt{r}, což je ale návratová
\emph{continuation} volající funkce \texttt{big-enough?}, takže toto volání bude
přeloženo jako koncové.

\section{Grit}

Dalším jazykem v~pořadí je Grit. Tento jazyk je již poměrně nízkoúrovňový a
blízký assembleru. Definice všech funkcí a objektů jsou globální a proměnné jsou
zapisovatelné a jsou pojmenované pouze čísly. Funkce se skládají z~bloků, které
obsahují sekvenci operací a jsou ukončeny skokem.

\begin{gram}
<program>   = (program <fun-name> <fun-def>... <obj-def>...)
<fun-def>   = (fun <fun-name> <int> <int> <int> <label> <block>...)
<obj-def>   = (string <obj-name> <string-literal>)
            | (double <obj-name> <double-literal>)
<block>     = (<label> <op>... <jump>)

<op>        = (call <var> <callee> <val>...)
            | (extern-call <var> <extern-name> <val>...)
            | (alloc-clos (<var> <fun-name> <val>...)...)
            | (assign (<var> <val>)...)
<jump>      = (goto <label>)
            | (return <val>)
            | (tail-call <callee> <val>...)
            | (branch <boolval> <label> <label>)
<callee>    = (combinator <fun-name>)
            | (known-closure <fun-name> <val>)
            | (unknown <val>)

<val>       = (var <int>)
            | (arg <int>)
            | (capture <int>)
            | (combinator <fun-name>)
            | (obj <obj-name>)
            | (int <int>)
            | (true)
            | (false)
            | (undefined)
<boolval>   = (is-true <val>) | (is-false <val>)
\end{gram}

Jednotlivé operace reprezentují vše, co program může vykonávat:

\begin{description}
  \item[\texttt{(call <var> <callee> <arg>...)}] zavolá funkci specifikovanou
    v~\texttt{<callee>} se zadanými argumenty a její výsledek zapíše do proměnné.
    Hodnoty \texttt{<callee>} mohou být:
    \begin{description}
      \item[\texttt{(combinator <fun-name>)}] je volání kombinátoru, tedy
        funkce, která nemá žádné uložené proměnné z~prostředí. Taková funkce je
        staticky alokovaná, není proto třeba žádná proměnná na její uchování.
        U tohoto volání je navíc možno zkontrolovat počet argumentů předem,
        takže volaná funkce je již kontrolovat nemusí.
      \item[\texttt{(known-closure <fun-name> <val>)}] je volání známé funkce,
        která má uložené proměnné z~prostředí (\emph{closure}), takže ji musíme
        volat spolu s~její funkční hodnotou. Pokud by hodnota \texttt{<val>}
        nebyla funkce \texttt{<fun-name>}, program by selhal. I zde je zaručeno,
        že počet argumentů odpovídá, takže volaná funkce je nekontroluje.
      \item[\texttt{(unknown <val>)}] je volání, u kterého není staticky
        zjištěno, kterou funkci bude volat. Za běhu je proto nutno zkontrolovat,
        že \texttt{<val>} je skutečně funkce, a tato pak ještě sama kontroluje
        počet předaných argumentů.
    \end{description}

  \item[\texttt{(extern-call <var> <extern-name> <arg>...)}] zavolá externí
    funkci s~předanými argumenty a výsledek zapíše do dané proměnné.

  \item[\texttt{(alloc-clos (<var> <fun-name> <capture>...))}] alokuje funkce se
    zadanými názvy a určeným seznamem zachycených hodnot. Tyto funkce jsou
    zapsány do proměnných ještě předtím, než jsou zachycené hodnoty zapsány, což
    umožňuje funkci uložit referenci na sebe samu. Rovněž je takto možné získat
    hodnotu kombinátoru, pokud je seznam zachycených hodnot prázdný -- v~tom
    případě se nic nealokuje.

  \item[\texttt{(assign (<var> <val>)...)}] zapíše do proměnných odpovídající
    hodnoty. Toto přiřazení proběhne najednou, takže na pravé straně je možno
    použít proměnné z~levé strany, jejichž hodnota bude odpovídat hodnotě před
    operací \texttt{assign}.
\end{description}

Skoky mohou být rovněž několika druhů:

\begin{description}
  \item[\texttt{(goto <label>)}] skočí na daný blok.
  \item[\texttt{(return <val>)}] vrátí z~funkce určenou hodnotu.
  \item[\texttt{(tail-call <callee> <arg>...)}] provede koncové volání
    \texttt{<callee>} (podobně jako v~operaci \texttt{call}) s~argumenty. Tímto
    se místo na zásobníku zabrané volající funkcí uvolní ještě před vstupem do
    volané funkce.
  \item[\texttt{(branch <boolval> <then> <else>)}] skočí na jeden z~bloků podle
    určené pravdivostní hodnoty.
\end{description}

Paleta hodnot je širší než ve Spine, ovšem stále platí, že každá hodnota je
konstantní nebo ji lze snadno načíst z~paměti:

\begin{description}
  \item[\texttt{(var <index>)}] je hodnota proměnné.
  \item[\texttt{(arg <index>)}] je hodnota argumentu.
  \item[\texttt{(capture <index>)}] je hodnota zachycené hodnoty z~aktuální funkce.
  \item[\texttt{(combinator <fun-name>)}] je konstantní hodnota staticky
    alokovaného kombinátoru.
  \item[\texttt{(obj <obj-name>)}] je konstantní hodnota staticky alokovaného
    objektu.
  \item[\texttt{(int <int>)}] je celočíselná konstanta.
  \item[\texttt{(true)}, \texttt{(false)}] jsou pravdivostní konstanty.
  \item[\texttt{(undefined)}] je nedefinovaná hodnota. Tuto hodnotu mohou
    vytvořit optimalizace, například při čtení z~proměnné, do které nebylo
    zapsáno. Při zápisu nedefinované hodnoty do paměti či registru během
    překladu do~assembleru není vygenerována žádná instrukce.
\end{description}

\subsection{Překlad z~jazyka Spine}

Překlad ze Spine do Gritu je poměrně přímočarý. Volání \emph{continuation} je
přeloženo jako přiřazení do proměnných vygenerovaných jako její argumenty a skok
do bloku, kterým tělo \emph{continuation} začíná. Ostatní konstrukce ve Spine
mají v~jazyku Grit přímý ekvivalent.

\subsection{Optimalizace}

Jelikož je jazyk Spiral poměrně chudý, nabízí se relativně málo možností
optimalizace. Proto se první optimalizační fáze aplikují až na nízkoúrovňový
Grit a jedná se převážně o zjednodušující a zeštíhlující proces.

\subsubsection{Optimalizace známých hodnot}

V~této fázi, která operuje nad celým programem, je určen odhad hodnot, kterých
může nabýt každá proměnná, zachycená proměnná a návratová hodnota. Tyto
informace jsou poté využity několikerým způsobem:

\begin{itemize}
  \item Optimalizace známých volání nahrazením \texttt{(call (unknown ...) ...)}
    za \texttt{(call (known-closure ...) ...)} nebo \texttt{(call (combinator
    ...) ...)}.
  \item Nahrazení větvení nepodmíněným skokem, pokud je možné dokázat, že
    testovací hodnota je vždy pravdivá nebo vždy nepravdivá.
  \item Propagace konstant odstraní proměnné, jejichž hodnota je konstantní
    (číslo, pravdivostní hodnota nebo staticky alokovaný objekt).
\end{itemize}

\subsubsection{Odstranění nepotřebných hodnot}

Tato fáze je opět globální a jejím účelem je převážně zrušit nepotřebné
zachycené hodnoty, ovšem zároveň je možno odstranit i zápisy do nevyužitých
proměnných a alokaci zbytečných funkcí. Často se stane, že funkce přijde o
všechny zachycené hodnoty, čímž se stane kombinátorem. Její použití pak již není
spojeno s~alokací paměti.

\subsubsection{Inlining funkcí}

Během fáze inliningu jsou volání vybraných funkcí nahrazena přímým vložením
volané funkce do funkce volající. Tato optimalizace je pro funkcionální programy
zcela klíčová, protože se většinou skládají z~velkého počtu malých funkcí.
Jejich expanzí na místo volání se ušetří instrukce pro manipulaci se zásobníkem
a pro samotné volání a návrat z~funkce. Zároveň je pak možné provést další
optimalizace, převážně proto, že jsou nyní zpravidla k~dispozici lepší informace
o argumentech volané funkce. Na druhou stranu takto dochází k~duplikaci kódu a
většinou tak i k~nárůstu délky výsledného programu.

Pro inlining jsou nyní vybírány funkce, které jsou dostatečně malé, jsou
kombinátory a nevolají jiné funkce kromě externích. Do této kategorie spadá
většina funkcí standardní knihovny, které obvykle pouze obalují externí volání
podpůrné běhové knihovny.

\subsubsection{Odstranění nepotřebných definic}

Tato optimalizace je známá rovněž jako odstranění mrtvého kódu (\emph{dead code
elimination}) a spočívá ve vynechání funkcí a staticky alokovaných objektů,
které nejsou referencovány z~hlavní funkce a jsou tedy zbytečné. Kromě
nepoužitých definic z~importovaných modulů jsou obvykle odstraněny i funkce,
jejichž volání byla všude inlinována.

\subsubsection{Pořadí optimalizací}

U optimalizačních fází je velmi důležité pořadí, v~jakém jsou na program
aplikovány. Optimalizace známých hodnot zanechá část proměnných a zachycených
hodnot bez využití. Tyto proměnné jsou následně odstraněny ve fázi odstranění
nepotřebných hodnot. Zároveň se takto zvýší počet kombinátorů, které můžeme
inlinovat. Po inliningu pak dostaneme řadu nepotřebných definic, které jsou
kandidáty na odstranění.

Úroveň optimalizací je možno ovlivnit z~argumentů příkazové řádky. Na úrovni 0
neprobíhá žádná optimalizace. Úroveň 1 zapne všechny optimalizace ve výše
uvedeném pořadí kromě inliningu, který je umožněn až od úrovně 2. Při úrovni 3
pak po inliningu následuje ještě jednou optimalizace známých hodnot a odstranění
nepotřebných hodnot.

\section{Alokace slotů}

Program v~Gritu typicky pracuje s~velkým množstvím proměnných. Bylo by ovšem
značným plýtváním pamětí, pokud bychom každé proměnné alokovali na zásobníku
zvláští prostor (slot), jelikož doba života proměnné je obvykle krátká a její
slot by byl většinu času nevyužit. Proto je žádoucí několika proměnným přiřadit
stejný slot, ovšem samozřejmě tak, aby nedošlo ke ztrátě informace, tedy aby
zápis do proměnné nepřepsal hodnotu jiné proměnné, ze které se bude později
číst.

Této fázi v~běžných překladačích odpovídá alokace registrů, ovšem náš generátor
kódu je zjednodušený, takže všechny proměnné umisťuje do paměti. Podobně jako
při alokaci registrů však můžeme použít přístup s~užitím barvení grafu
interference
\cite{chaitin1981register,chaitin1982register,briggs1994improvements}, ovšem
postup je jednodušší díky tomu, že počet barev (registrů) nemáme omezen, pouze
se jej snažíme minimalizovat. Proto stačí pouze sestavit graf interference a ten
pak hladovým algoritmem obarvit. U hladového algoritmu je klíčové pořadí,
v~jakém jsou vrcholy barveny. V~našem případě vrcholy barvíme v~pořadí podle
počtu vycházejících hran sestupně.

\section{Assembler}

Posledním krokem překladu je generování assembleru pro architekturu IA-32
z~jazyka Grit. Výsledný soubor obsahuje kód všech funkcí, staticky alokované
objekty a řetězce.  Kvůli podpoře koncových volání mají funkce jazyka Spiral
jinou volací konvenci (\emph{calling convention}) než funkce jazyka C. Argumenty
pro funkci v~C jsou totiž umístěny na zásobníku v~oblasti volající funkce, pro
koncová volání je však potřeba, aby z~volající funkce na zásobníku nic nezbylo,
argumenty proto musí volaná funkce dostat do své oblasti.

Zásobník ve funkci s~\texttt{N} sloty vypadá takto (relativně vůči vrcholu
zásobníku v~registru \texttt{\%esp}):

\begin{ttcode}
  4*N+4  :  return address
    4*N  :  slot 0 (argument 0)
  4*N-4  :  slot 1 (argument 1)
            ...
      8  :  slot (N-2)
      4  :  slot (N-1)
      0  :  closure value
\end{ttcode}

Volaná funkce dostane argumenty ve svých prvních slotech, které se nachází těsně
pod návratovou adresou (zapsanou instrukcí \texttt{call}). Ostatní sloty jsou
umístěny níž. Hodnota funkce je umístěna v~registru \texttt{\%ecx}, počet
argumentů u neznámých volání v~\texttt{\%eax}. Hodnotu z~\texttt{\%ecx} funkce
zapíše na začátek svého zásobníku, aby bylo možno projít zásobník při úklidu
paměti.  Návratovou hodnotu pak funkce zpět na místo volání předá v~registru
\texttt{\%eax}.

Volání funkce proběhne tak, že se argumenty umístí pod prostor obsazený volající
funkcí a instrukcí \texttt{call} se na zásobník uloží návratová adresa.  Při
koncovém volání argumenty přepíšou sloty volající funkce, zásobník se posune
zpátky nahoru a do funkce se provede skok (instrukcí \texttt{jmp}). Návratová
adresa tak zůstane nezměněna a při návratu z~koncové funkce dojde ke skoku do
původní volající funkce.

Jelikož všechny proměnné jsou uloženy v~paměti, může generátor kódu použít pevně
dané registry pro dočasné uložení hodnot. Registry \texttt{\%eax} a
\texttt{\%edx} se používají při přesunech hodnot v~paměti, v~registru
\texttt{\%ecx} je uložena hodnota aktuální funkce, která se využívá při
přístupu k~zachyceným hodnotám.  V~jistých speciálních případech je rovněž
využit i registr \texttt{\%ebx}. Dále funkce přistupuje k~registru
\texttt{\%edi}, ve kterém je uložen ukazatel na aktuální pozadí
(\texttt{Bg*}) běhové knihovny.
